<p>Generální finanční ředitelství (GFŘ) provozuje na svém webu <a href="http://adisspr.mfcr.cz/adistc/adis/idpr_pub/eet/uct/overeni.faces">stránku</a>, kde lze ověřit, zda vydaná účtenka byla zaevidována do EET. Ale zároveň si potichu ukládá některé údaje o uživateli této stránky. A také vyžaduje, aby se velké množství údajů o uživateli, který si chce účtenku ověřit, poslalo firmě Google.

<p>Stránka „Ověření účtenky“ by se dala nazvat mediální zkratkou jako „<i>udavačský web č. 2</i>“, protože její smysl je podobný jako dnes již zrušené <a href="http://web.archive.org/web/20161220105848/http://adisspr.mfcr.cz/adistc/adis/idpr_pub/eet/eet_sluzby.faces">sesterské stránky „Nahlášení nevydané účtenky“</a>. Ale je dobré říci, že „Ověření účtenky“ musí GFŘ <a href="https://www.zakonyprolidi.cz/cs/2016-112#p27-1">provozovat ze zákona</a>. Nicméně pamatujete, jak p. Babiš (jemuž GFŘ podléhá) říkal, že  <a href="https://zpravy.aktualne.cz/domaci/babis-hodla-zrusit-udavacsky-web-eet-zakaznici-si-ho-naopak/r~6aee9398d28311e6b035002590604f2e/">„udavačský web“ je anonymní</a>? Poněvadž oba „udavačské weby“ fungovaly stejně, tak lze říci jen to, že p.Babiš nemluvil pravdu. Protože tento pozůstalý „udavačský web č.2“ <b>anonymní rozhodně není</b>.

<p>Snadno to je vidět, pokud si projdeme, jak dneska funguje proces ověření účtenky z EET. Ale vzhledem k tomu, že některé technické záležitosti ověření na počítači jsou těžko představitelné, představme si raději, že by proces ověření probíhal na finančním úřadě ve „fyzickém světě“. Vydali jste se tedy ověřit účtenku z EET ...

<h3>Ověření účtenky ve „fyzickém světě“</h3>
<p><b>Vy</b>: „Jdu si tady ověřit tuhle účtenku, jestli hospodskej Palivec od nás ze vsi nakrátí na daních, dneska všetci kradnú ...“

<p><b>Zaměstnanec na informacích finančního úřadu (FÚ)</b>: „Fajn, tady přepište údaje z té účtenky do našeho formuláře a podejte támhle u okénka … „ a přitom si zapisuje někam do databáze Vaši adresu z občanky a typ auta, s kterým jste přijel.

<p><b>Vy u okénka</b>: „Mám tady vyplněný formulář s údaji z účtenky, kterou chci ověřit.“

<p><b>Úředník finančního úřadu</b>: „Fajn, ale nejprve potřebuji potvrzení od jedné americké reklamní agentury, že nejste kverulant a nechcete mě jenom zdržovat. Nebojte, zabere to fakt chvilinku, tady je jejich člověk.“

<p><b>Vy</b>: „Já ale nechci mluvit s někým z nějaké firmy, já chci jenom ověřit tu účtenku, jestli ten Palivec krade.“

<p><b>Úředník FÚ</b>: „Bohužel, bez potvrzení od té firmy Vám účtenku neověřím.“

<p><b>Vy</b>: „Ok, co se dá dělat.“

<p>Jdete za zaměstnance té americké reklamky, který stojí hnedka vedle toho okénka na FÚ.

<p><b>Vy</b>: „Potřebuju, abyste řekl tady úředníkovi, že nejsem kverulant.“

<p><b>Zaměstnanec reklamní agentury</b>: „Jasně, tak mi jenom ukažte občanku, řekněte poznávačku a VIN auta, kterým jste přijel sem na úřad, jeho barvu, značku a typ toho auta, jestli jste jel něčím jiným, tak obdobně. Tady se mi ještě malinko projděte, já si Vás nahraju na kameru. Pak si ještě poznamenám pár dalších věcí, ale o to se nestarejte. Potom už to jenom všechno pošlu k nám do databáze a bude to. To abychom co nejvíc vydělali na tom, že Vám budeme posílat co nejlepší reklamu, možná Vaše údaje přeprodáme dál, to se zbytečně nestarejte.“

<p><b>Vy</b>: „(V duchu: Tak to je asi trochu moc, tak já si něco vymyslím a na tu kameru si dám ruku před obličej.) Tak tady to máte.“

<p><b>Zaměstnanec reklamní agentury</b>: „Sorry, ale tohle nesedí. My jsme fakt dobrý v tom rozpoznat, když nám někdo kecá, třeba Vaše číslo občanky ještě vůbec nemáme v naší databázi, to je moc podezřelé. A na kameře taky nejste rozpoznat. To vypadá, že jste kverulant. Ale dám Vám ještě jednu šanci: Tady nám přepište pár špatně čitelných adres, co máme zatím jenom ofocené, abychom je mohli používat pro náš business.“

<p><b>Vy</b>: „Jako že mám dělat práci za vás? Tak já bych tedy raději zkusil ještě jednou ty údaje...“

<p>A dáte zaměstnanci reklamní agentury všechny údaje o svém autě, číslo občanky, jméno i adresu. On si Vás natočí a zapíše pár dalších věcí.

<p><b>Zaměstnanec reklamní agentury</b>: „Výborně. Ještě si nalepte na okno auta tuhle naší nálepku s kódem, abychom Vás příště snáz poznali. A můžete za úředníkem.“

<p>Přejdete zpátky za úředníkem.

<p><b>Úředník FÚ</b>: „Tak tady z reklamní agentury mi říká, že nejste kverulant, tak ukažte ten formulář s údaji o účtence.“

<p>Podáváte úředníkovi formulář.

<p><b>Úředník FÚ</b>: „Tak je to ok, Palivec tu platbu přiznal. Tak já si jenom zaeviduju, že jste se na to ptal, Vaší adresu a typ auta už máme …“

<h3>Ověření účtenky na webu</h3>
<p>Zdá se to možná absurdní, ale takhle dneska funguje web na ověření účtenky z EET. Jen za občanku a adresu si dosaďte informace o vašem internetovém připojení, podle kterého lze většinou dohledat přesně osobu (domácnost). Za informace o autě si dosaďte informace o vašem počítači/mobilu, prohlížeči. Stejně jako lze přesně identifikovat Vaše auto, tak lze identifikovat i Váš počítač/mobil s prohlížečem.

<p>GFŘ si při ověření <a href="http://www.infoprovsechny.cz/request/eet_overeni_uctenky_a_informace#incoming-10012">ukládá i Vaši IP adresu a typ prohlížeče</a>. Z toho se dá s trochou snahy zjistit i konkrétní člověk (např. spoluprací s policií). To zohlednil i nedávný <a href="http://curia.europa.eu/juris/document/document.jsf?text=&docid=184668&pageIndex=0&doclang=cs&mode=lst&dir=&occ=first&part=1&cid=1403270">rozsudek soudního dvora EU</a>, který zjednodušeně říká, že i IP adresa je osobním údajem. Mimochodem, GFŘ nemá u Úřadu pro ochranu osobních údajů <a href="https://forms.uoou.cz/registration.aspx?id=174723">sběr těchto IP adres zaregistrován</a>.

<p>Mnohem víc toho ale sbírá při ověřování účtenky Google. GFŘ totiž umístilo na svůj web tzv. ReCaptchu („Nejsem robot“), která má rozpoznat, že jste člověk a ne počítač (tak tuto službu Google alespoň inzeruje). Zjevně se GFŘ bojí útoků na svoji stránku (např. zadáním mnoha účtenek). Vyplnění reCaptchi je povinné, bez toho nelze účtenku ověřit.

<p>Co tedy Google o člověku, který chce ověřit účtenku, zjišťuje? Těžko říci, co všechno, Google se to totiž snaží dosti utajovat a data několikrát zakódovává. Ale co je veřejně známo, že si Google o Vás ukládá:
<ul>
<li>IP adresu
<li>„fingerprint“ vašeho prohlížeče (ten je také skoro unikátní)
<li>typ Vašeho počítače/mobilu
<li>pokud jste někdy použili služeb Googlu nebo navštívili stránku, která používá služeb Googlu (např. Google analytics, které používá mnoho stránek na světě včetně více jak 80 % webů českých centrálních úřadů), tak si všechny tyto Vaše návštěvy umí spárovat
<li>jak hýbete myší a jak klikáte
<li>časovou zónu
<li>a nejspíše další informace.
</ul>

<p>Pokud to shrneme, Google kombinací všech těchto údajů při ověření účtenky nezjistí jenom, že jste člověk, ale většinou i <b>kdo konkrétně jste</b>. (Více info <a href="https://github.com/neuroradiology/InsideReCaptcha">zde</a> nebo <a href="http://www.businessinsider.com/google-no-captcha-adtruth-privacy-research-2015-2">zde</a>. Mimochodem, ani Google <a href=" https://www.uoou.cz/verejny-registr-zpracovani-osobnich-udaju.asp">toto vše nemá</a> u českého Úřadu na ochranu osobních údajů registrováno.)

<p>Už spíše jako zajímavost: na mobilech (nebo, pokud se Googlu zachce, tak i na počítačích) reCaptcha funguje tak, že musíte vybrat ze sady obrázků např. jen ty, které zobrazují obchody – to jsou fotky z Google Street View a Google vás právě nejspíše zaměstnává jako <a href="https://techcrunch.com/2012/03/29/google-now-using-recaptcha-to-decode-street-view-addresses/">neplacenou pracovní sílu</a> pro vylepšení dalšího ze svých produktů – a to svých map.

<h3>Je to vůbec problém?</h3>
<p>„<i>Vždyť to přeci používá plno dalších webů.</i>“ Ano, to je pravda. Něco jiného mi osobně ale přijde použití na webech veřejné správy. Proč o tom, že něco jako občan vyřizuji na českém úřadě, má vědět jakákoliv firma, to mi uniká (jedno zda americký Google jako v tomto případě nebo kdokoliv jiný). Protože alternativy <a href="https://www.w3.org/WAI/GL/wiki/Captcha_Alternatives_and_thoughts">samozřejmě existují</a> a u projektu zhruba <a href="http://michalblaha.cz/2017/01/10x-predrazene-eet-skutecne-naklady-na-eet/">za miliardu</a> jistě není třeba šáhnout po první možnosti, která se naskytne.
